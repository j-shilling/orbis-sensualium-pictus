# Invitatio

*Magister et Puer*

M. Veni, Puer, disce sapere.
P. Quid hoc est, *Sapere*?
M. Intelligere recte, agere recte, et eloqui recte omnia necessaria.
P. Quis docebit me hoc?
M. Ego, cum DEO.
P. Quomodo?
M. Ducam te per omnia. Ostendam tibi omnia. Nominabo tibi omnia.
P. En, adsum; duc me in nomine DEI.
M. Ante omnia, debes discere simplices *Sonos* ex quibus *Sermo* humanus constat; quos *Animalia* sciunt *formare*, et tua *Lingua* scit *imitari*, et tua *Manus* potest *pingere*. Postea ibimus in *Mundum* et spectabimus omnia. Hic habes vivum et vocale Alphabetum.
